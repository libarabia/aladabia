---
title: الصمود أمام الرزايا
video_url:
album:
location:
hijri_date:
author:
artist:
producer:
---

انه زينب وخل يشهد زماني          ويدري شچم سهم بالطف رماني

مرامي الغاضريه          شفت بيها المنيه

يدهري صوبتني بأربع سهام

سبي وغربه ومنايه وحرگ الخيام

واسهام الشماته إشلون تلتام

وابشفرة أحقادك وذرتني          ومثل چثة علي الأكبر غدتني

طعناتك البيه          شفت بيها المنيه

هيهات أرضخ لحكمك يدهري

وشدّيت الگلب بحزام صبري

وبنيت العفّه فوگ أستار خدري

لو شفت الدمع من عيني ساجم          تفايض من نحر بدر الهواشم

واچفوفه الرميه          شفت بيها المنيه

زينب يا دهر تشهد الأيام

إشما تحرب عليّ هيهات أنظام

ابوسط گلبي علگت شموع جسام

وابچبدي إنصبت العرس حوفه          وابدمه اعجنت حنة چفوفه

واشموعه الزهيه          شفت بيها المنيه

أنه زينب صفت الأحزان عيدي

ونبلة حرمله حزّت وريدي

مثل جيد الطفل طوگت جيدي

من شفت الطفل يم امه مذبوح          ابجسمي ما بگت لا مهجه لا روح

والعلّه الخفيه          شفت بيها المنيه

إعرفت يا دهر عالعايله اشسادي

من رد المهر يصهل ينادي

الظليمه اللّي سبت عيلة الهادي

ابسرجه الخالي چنّي اليسر شفته          يگلي حسين فوگ الغبره عفته

يزينب هالرزيه          شفت بيها المنيه

على التل اوگفت واحنيت الظلوع

صحت يحسين گوم ورد الجموع

ورخصت يا شهم من عيني الدموع

بس الصده ينابيني من أهتف          حرت مدري دمع لو دم أنشف

والونه الشجيه          شفت بيها المنيه

أدري الدهر متشمت ابحالي

لمّن سال دمعي الچان غالي

خلاني زماني ابغير والي

وأشد كل نايبه وكل هاي الآلام          رحت متيسره للكوفه والشام

وعيالي السبيه          شفت بيها المنيه
