---
title: لماذا الرجوع
video_url:
album:
location:
hijri_date:
author:
artist:
producer:
---

 اشعدها زينب عودت لحسينها          باليسر وفّت البينه وبينها

* * *

اشعدها زينب ويه الحسين شتريد          ما كفاها مصابها وشوفه يزيد

نست هظم اليسر لو وحشة البيد          لو برض كربله اشنظرت عينها

* * *

اشعدها زينب ردت لكربله ردود          ما درت بخوتها متوسده اللحود

الراح منها راح لتضنه يعود          وعالمصايب بس صبرها ايعينها

* * *

اشعدها زينب عودت لرض الطفوف          ما درت لو وصلت الطف شتشوف

انچان ما تگطع املها وما تعوف          خل تگضي اعله اگبور سنينها

* * *

اشعدها زينب عتب لو رايده تنوح          واليسر ما خله الها بعد روح

خل تلم الحرم والطيبه تروح          ويم گبر امها تكثر ونينها

* * *

اشعدها زينب تعدي ما بين الگبور          وابمچان خيامها ظلت تدور

بالشكايه وبالمعاتب لا تجور          حسين شاهد حرگة صواوينها

* * *

اشعدها زينب امل بعد اشتنتظر          شاهدت مصرع اخوتها واليسر

والتحشم بيه منها يعتذر          تدري لا رايته ولا چفينها

* * *

اشعدها زينت حايمه اعله المشرعه          وغدت تتمثل اخوها ومصرعه

ما درت بچفوف اخوها امگطعه          وجثته بفيض الدمه مغسلينها

* * *

اشعدها زينب تذكر ايام الدلال          ما درت بخوتها متوسده الرمال

خل توزم روحها ابجمع العيال          حيث بمر العايله اموصينها

* * *

اشعدها زينب والعليها ادته          الراده منها حسين عگبه سوته

حفظت العايله ونصرت ثورته          وسبت بالشام الذي سابينها

* * *

اشعدها زينب واليريده حسين صار          وضع اميه منها صابه الانهيار
خل ترد عيال اخوها للديار          العتب وين وروح زينب وينه
